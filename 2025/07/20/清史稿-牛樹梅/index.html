<!DOCTYPE html>
<html>
<head>
  <meta charset="utf-8">
  
  
  <title>清史稿/牛樹梅 | 草包鋒兄 二零二五年至二零三八年 全紀錄</title>
  <meta name="viewport" content="width=device-width, initial-scale=1, shrink-to-fit=no">
  <meta name="description" content="牛樹梅，字雪橋，甘肅通渭人。道光二十一年進士，授四川彰明知縣，以不擾為治。決獄明慎，民隱無不達，咸愛戴之。鄰縣江油匪徒何遠富糾眾劫中壩場，地與彰明之太平場相近。樹梅率民團御之，匪言我不踐彰明一草一木也。迨官軍擊散匪眾，遠富匿下莊白鶴洞，恃險負隅。遙呼曰：「須牛青天來，吾即出。」樹梅至，果自縛出。擢茂州直隸州知州，尋署寧遠知府。地大震，全城陷沒，死傷甚眾。樹梅壓於土，獲生。蜀人謂天留牛青天以勸善。樹">
<meta property="og:type" content="article">
<meta property="og:title" content="清史稿&#x2F;牛樹梅">
<meta property="og:url" content="https://tsaopaofenghsiung37.github.io/2025/07/20/%E6%B8%85%E5%8F%B2%E7%A8%BF-%E7%89%9B%E6%A8%B9%E6%A2%85/">
<meta property="og:site_name" content="草包鋒兄 二零二五年至二零三八年 全紀錄">
<meta property="og:description" content="牛樹梅，字雪橋，甘肅通渭人。道光二十一年進士，授四川彰明知縣，以不擾為治。決獄明慎，民隱無不達，咸愛戴之。鄰縣江油匪徒何遠富糾眾劫中壩場，地與彰明之太平場相近。樹梅率民團御之，匪言我不踐彰明一草一木也。迨官軍擊散匪眾，遠富匿下莊白鶴洞，恃險負隅。遙呼曰：「須牛青天來，吾即出。」樹梅至，果自縛出。擢茂州直隸州知州，尋署寧遠知府。地大震，全城陷沒，死傷甚眾。樹梅壓於土，獲生。蜀人謂天留牛青天以勸善。樹">
<meta property="og:locale" content="zh_TW">
<meta property="article:published_time" content="2025-07-19T18:06:56.000Z">
<meta property="article:modified_time" content="2025-07-19T18:07:43.364Z">
<meta property="article:author" content="草包鋒兄">
<meta property="article:tag" content="草包鋒兄">
<meta name="twitter:card" content="summary">
  
    <link rel="alternate" href="/atom.xml" title="草包鋒兄 二零二五年至二零三八年 全紀錄" type="application/atom+xml">
  
  
    <link rel="shortcut icon" href="/favicon.png">
  
  
  
<link rel="stylesheet" href="/css/style.css">

  
    
<link rel="stylesheet" href="/fancybox/jquery.fancybox.min.css">

  
  
<link rel="stylesheet" href="https://cdn.jsdelivr.net/npm/fork-awesome@1.2.0/css/fork-awesome.min.css">

<meta name="generator" content="Hexo 7.3.0"></head>

<body>
  <div id="container">
    <div id="wrap">
      <header id="header">
  <div id="banner"></div>
  <div id="header-outer" class="outer">
    <div id="header-title" class="inner">
      <h1 id="logo-wrap">
        <a href="/" id="logo">草包鋒兄 二零二五年至二零三八年 全紀錄</a>
      </h1>
      
        <h2 id="subtitle-wrap">
          <a href="/" id="subtitle">從2025年高考三級資訊處理榜首到2038年第12屆台北市長(候選人)</a>
        </h2>
      
    </div>
    <div id="header-inner" class="inner">
      <nav id="main-nav">
        <a id="main-nav-toggle" class="nav-icon"><span class="fa fa-bars"></span></a>
        
          <a class="main-nav-link" href="/">Home</a>
        
          <a class="main-nav-link" href="/archives">Archives</a>
        
      </nav>
      <nav id="sub-nav">
        
        
          <a class="nav-icon" href="/atom.xml" title="RSS Feed"><span class="fa fa-rss"></span></a>
        
        <a class="nav-icon nav-search-btn" title="搜尋"><span class="fa fa-search"></span></a>
      </nav>
      <div id="search-form-wrap">
        <form action="//google.com/search" method="get" accept-charset="UTF-8" class="search-form"><input type="search" name="q" class="search-form-input" placeholder="搜尋"><button type="submit" class="search-form-submit">&#xF002;</button><input type="hidden" name="sitesearch" value="https://tsaopaofenghsiung37.github.io"></form>
      </div>
    </div>
  </div>
</header>

      <div class="outer">
        <section id="main"><article id="post-清史稿-牛樹梅" class="h-entry article article-type-post" itemprop="blogPost" itemscope itemtype="https://schema.org/BlogPosting">
  <div class="article-meta">
    <a href="/2025/07/20/%E6%B8%85%E5%8F%B2%E7%A8%BF-%E7%89%9B%E6%A8%B9%E6%A2%85/" class="article-date">
  <time class="dt-published" datetime="2025-07-19T18:06:56.000Z" itemprop="datePublished">2025-07-20</time>
</a>
    
  </div>
  <div class="article-inner">
    
    
      <header class="article-header">
        
  
    <h1 class="p-name article-title" itemprop="headline name">
      清史稿/牛樹梅
    </h1>
  

      </header>
    
    <div class="e-content article-entry" itemprop="articleBody">
      
        <p>牛樹梅，字雪橋，甘肅通渭人。<br>道光二十一年進士，授四川彰明知縣，以不擾為治。決獄明慎，民隱無不達，咸愛戴之。鄰縣江油匪徒何遠富糾眾劫中壩場，地與彰明之太平場相近。樹梅率民團御之，匪言我不踐彰明一草一木也。迨官軍擊散匪眾，遠富匿下莊白鶴洞，恃險負隅。遙呼曰：「須牛青天來，吾即出。」樹梅至，果自縛出。擢茂州直隸州知州，尋署寧遠知府。地大震，全城陷沒，死傷甚眾。樹梅壓於土，獲生。蜀人謂天留牛青天以勸善。樹梅自咎德薄，不能庇民，益修省。所以賑恤災黎甚厚，民愈戴之。父憂去官。<br>咸豐三年，尚書徐澤醇薦其樸誠廉幹，詔參陜甘總督舒興阿軍事。八年，湖廣總督官文薦循良第一，發湖北，病未往。同治元年，四川總督駱秉章復薦之，擢授四川按察使，百姓喜相告曰：「牛青天再至矣！」三年，內召，以老病不出，主成都錦江書院。<br>時甘肅回匪尚熾，樹梅眷念鄉里，遺書當事，論剿回宜用土勇。略云：「軍興以來，劇寇皆南勇所掃蕩。今金積堡既平，河州水土猶惡。若參用本省黑頭勇，其利有六：飽粗糲，耐冰霜，一也；有父母兄弟妻子之仇，有田園廬墓之戀，二也；給南勇半餉，即樂為用，三也；無歸之民，收之，不致散為賊，四也；久戰狄、河一帶，不費操練，五也；地勢熟習，設伏用奇，無意外虞，六也。」後總督左宗棠採其說，主用甘軍，卒收其效。光緒初，歸里，卒，年八十四。</p>

      
    </div>
    <footer class="article-footer">
      <a data-url="https://tsaopaofenghsiung37.github.io/2025/07/20/%E6%B8%85%E5%8F%B2%E7%A8%BF-%E7%89%9B%E6%A8%B9%E6%A2%85/" data-id="cmdy2vggy000b7cid9mdc114z" data-title="清史稿/牛樹梅" class="article-share-link"><span class="fa fa-share">Share</span></a>
      
      
      
    </footer>
  </div>
  
    
<nav id="article-nav">
  
    <a href="/2025/07/20/%E5%BA%B8%E7%9B%A6%E7%AD%86%E8%A8%98-%E5%AF%A7%E9%81%A0%E5%BA%9C%E5%9F%8E%E5%9C%B0%E9%9C%87/" id="article-nav-newer" class="article-nav-link-wrap">
      <strong class="article-nav-caption">Newer</strong>
      <div class="article-nav-title">
        
          庸盦筆記/寧遠府城地震
        
      </div>
    </a>
  
  
    <a href="/2025/07/20/7%E6%9C%888%E6%97%A5%E8%88%877%E6%9C%889%E6%97%A5-%E5%8E%9F7%E6%9C%886%E6%97%A5%E8%88%877%E6%9C%887%E6%97%A5/" id="article-nav-older" class="article-nav-link-wrap">
      <strong class="article-nav-caption">Older</strong>
      <div class="article-nav-title">7月8日與7月9日(原7月6日與7月7日)</div>
    </a>
  
</nav>

  
</article>


</section>
        
          <aside id="sidebar">
  
    

  
    

  
    
  
    
  <div class="widget-wrap">
    <h3 class="widget-title">彙整</h3>
    <div class="widget">
      <ul class="archive-list"><li class="archive-list-item"><a class="archive-list-link" href="/archives/2025/07/">七月 2025</a></li></ul>
    </div>
  </div>


  
    
  <div class="widget-wrap">
    <h3 class="widget-title">最新文章</h3>
    <div class="widget">
      <ul>
        
          <li>
            <a href="/2025/07/20/rss/">rss</a>
          </li>
        
          <li>
            <a href="/2025/07/20/%E7%AC%AC8%E5%B1%86%E5%8F%B0%E5%8C%97%E5%B8%82%E9%95%B7%E9%81%B8%E8%88%89%E5%9B%9E%E9%A1%A7/">第8屆台北市長選舉回顧</a>
          </li>
        
          <li>
            <a href="/2025/07/20/%E5%89%AA%E5%A0%B1/">剪報</a>
          </li>
        
          <li>
            <a href="/2025/07/20/%E8%BE%B2%E6%9B%86%E4%B8%83%E6%9C%88%E5%88%9D%E4%BA%94%E5%87%8C%E6%99%A84%E6%99%8218%E5%88%86/">農曆七月初五凌晨4時18分</a>
          </li>
        
          <li>
            <a href="/2025/07/20/%E6%AF%8F%E5%A4%A9%E4%B8%80%E6%95%B4%E7%90%86/">每天一整理</a>
          </li>
        
      </ul>
    </div>
  </div>

  
</aside>
        
      </div>
      <footer id="footer">
  
  <div class="outer">
    <div id="footer-info" class="inner">
      
      &copy; 2025 草包鋒兄<br>
      Powered by <a href="https://hexo.io/" target="_blank">Hexo</a>
    </div>
  </div>
</footer>

    </div>
    <nav id="mobile-nav">
  
    <a href="/" class="mobile-nav-link">Home</a>
  
    <a href="/archives" class="mobile-nav-link">Archives</a>
  
</nav>
    


<script src="/js/jquery-3.6.4.min.js"></script>



  
<script src="/fancybox/jquery.fancybox.min.js"></script>




<script src="/js/script.js"></script>





  </div>
</body>
</html>